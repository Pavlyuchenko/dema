---
Date: 2022-08-22T07:14
---
Vstal jsem a poprvé si uvědomil, co jsem to vlastně udělal. Předchozích sedm dní uteklo nebývale rychle. Pokaždé jsem jenom mrkl a z rána byly najednou čtyři hodiny odpoledne. A já jsem přitom tak strašně chtěl, aby to utíkalo pomaleji!
I když jsem věděl, že se odjezd den ode dne blíží a dost jsem se bál, tak zpětně si uvědomuji, že jsem ani zdaleka nechápal, do čeho se to pouštím. Už několik let mi bylo jasné, že půjdu na školu do zahraničí. Představoval jsem si, jaké to tam bude. Ale vůbec mě nenapadlo si představit, že mě před tím ještě zčeká přesun, cesta z domů do cizí země, kde nikoho neznám a nikdy jsem tam nebyl.
Až když jsem se vzbudil v šest ráno, tak mi to pořádně docvaklo. Minimálně čtyři měsíce v kuse neuvidím nikoho, koho znám. Opouštím mamku, taťku, bráchu, prarodiče, kočku. Vojtu, Verču, Lukase, fotbal. Všichni mí kamarádi se budou nadále alespoň občas scházet a já u toho nebudu. Zmeškám tolik událostí, tolik inside joků a tolik společného času, že se začínám bát, abych pak nepřijel domů a nepotkal úplně jiné lidi než jsem znal. A to mě děsilo celých asi šestnáct hodin cesty do Maastrichtu. Co když všechny ztratím?
Už několikrát jsem si plánoval, kdy mám nejbližší možnost se vrátit zpátky do Česka natrvalo. Nikdy předtím mě to ani nenapadlo, až dneska a včera. Reálně jediné, co mě zatím v souvislosti se ztrátou kamarádů uklidňuje, je fakt, že bych stejně byl od většiny poměrně daleko, v jiném městě a vídal bych je asi jednou za měsíc. Ale pořád lepší než třikrát za rok.
V osm ráno jsem vyšel s rodiči a dvěma kufry z bytu a uvědomil si, že tady se dlouho nepodívám. Hned se mi do očí vehnaly slzy a pocítil jsem první příval smutku. Cestu do Maastrichtu jsem započal poslední cestou autem s rodiči z Opavy do Prahy. Tam jsem měl dost času na přemýšlení, protože jsme nikdo moc nevěděli, co říct. Byl to vážně divný pocit. Několikrát mi proběhlo hlavou, co a koho opouštím a opět přišly na scénu slzy.
V Ostravě jsem poprvé v životě opustil rodiče. Mamka brečela, na taťkovi jsem zřetelně viděl, že je smutný. A já se mezitím trmácel se dvěma mega těžkými kufry skrz úzké vlakové uličky. Jeden kufr jsem ani neuzvedl nahoru do přihrádky, takže když přišel v Olomouci pan s místenkou vedle mě, musel jsem si scvrnknout na úroveň sardinky. Pohodlných pár hodin cesty.
V Praze jsem měl tři hodiny času. Nejdřív jsem seděl před hlavákem, kde jsem první dal kilo v drobných borcovi na víno, pak si za mnou sedl nějaký zprvu divný chlap, pak jsme se ale začali bavit a dozvěděl jsem se, že je z Olomouce, ale podniká v Praze. Taky potkal starého kamaráda na ulici, dal mu nějaké věci a snažil se domluvit, aby se sebou začal něco dělat. Pak jsme se rozloučili a já zamířil na Florenc. Tam mi pořád zbývaly dvě hodiny času. Sedl jsem si někam dovnitř a začal vyřizovat, protože jsem neměl na následujících pět dní ubytko. Taky jsem měl za úkol zavolat na svůj trvalý byt a domluvit se na předání. Všechno naštěstí, aspoň to tak zatím vypadá, dopadlo dobře. Mám koupenou první noc v StayOkay, kde jsem však strávil i první ráno. Ubytko jsem skoro měl o několik dní dřív, pak to nevyšlo, ale možná se z toho ještě něco vyklube. Na Florenci jsem znovuzískal naději, že to dobře dopadne. Chvíli po čtvrté mě čekala má první cesta Flixbusem. Té jsem se taky trochu bál, protože můj kufr přesahoval tak o deset kilo váhový limit, ale řidič to díky bohu vůbec neřešil. Cesta Flixbusem už pak pro mě byla taková kostičkovaná, protože jsem chvílemi spal a chvílemi se zase probouzel. Ve čtyři ráno jsme dorazili do Maastrichtu. A já neměl skoro žádný plán. Naštěstí jsem potkal podobného kluka, Enrika, který měl stejně jako já jako jediný dva kufry a vypadal trochu zmateně, začali jsme se bavit a domlouvat taxi. Zjistil jsem, že je z Itálie, jde tu na rok studovat Masters, a že tady taky nikoho nezná. Dostali jsme tip od nějakých Němců, že máme přes most přejít koleje. Ale most byl zavřený, takže jsme počkali na místě a objednali Uber. Ten nakonec vrátil peníze, ale někdo nakonec otevřel most a my přešli na druhou stranu. Tam jakoby přímo pro nás čekal taxík. Stál mě 15 €, což je na místní poměry bohužel celkem fér. Hodil mě k StayOkay a Enrika odvezl dál na jeho byt. Ve StayOkay už to bylo v klidu. Nechal jsem si schovat své dvě břemena a zamířil do chill zóny na gauč, kde už sedím asi tři hodiny, odpočívám a jsem na poměrně dobré Wi-Fi. Za chvíli mířím do Studentského centra odevzdat vysvědčení, drž mi palce, a poté na INKOM. Drž mi palce.