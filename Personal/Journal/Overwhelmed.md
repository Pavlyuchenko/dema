---
Datum: 2021-02-05T18:09
---
# ❓What happened? (Popis)
V poslední době se toho stalo opravdu hodně, nebál bych se říct, že se toho za posledního půl roku stalo pomalu víc než za celý můj život, nebo minimálně těch špatných věcí. A už mě to celkem přestává bavit.
V první řadě je pořád celostátní karanténa, nikdo nic nemůže, nikdo nikam nemůže. Sociální kontakt se scvrknul na ještě méně než snesitelné minimum. Každý den je úplně stejný jako ten předchozí, který byl zase stejný jako ten předchozí.
Aby toho nebylo málo, nemůžu momentálně ani chodit běhat, protože po taťkovi dostal koronavirus taky Štěpán, takže jsem v podstatě měsíc v kuse doma. A to v žádném případě není to nejhorší.
Mamka se stále moc nezlepšuje, některé dny to je dobré, jiné zase horší. K tomu jsme se dozvěděli, že zemřel Čelda. První člověk, kterého jsem znal, který zemřel, a to mu nebylo ani padesát let. Pokud bych se na to díval pouze z racionálního hlediska, tak se mi celkem rozpadl plán ve Slavii, jelikož Čelda mi věřil, měl mě rád I já jeho, a v pohodě bych hrál základ, ale to je teď všechno v řiti.
Tady však věci stále nekončí. Umřela taky prababička. Kterou jsem v podstatě za posledních pár let neviděl. A mamce je to nejspíš úplně jedno. Jediné, čím se uklidňuji je, že to v tomto stavu bylo bohužel nejlepší pro všechny, aspoň podle informací od babičky. Babička Květa už se spíše trápila a babička Draha to ani zdaleka s její sestrou nezvládala. Aspoň si to tak teď myslím.
# ➡️So what? (Výklad)
V poslední době se toho sesypalo opravdu hodně. Kdo by to ještě před rokem čekal? Nic, ale vůbec nic se neděje. Každý den je to samé pořád dokola. Spánek, škola, programování, učení, čtení a spánek. Jediné, na co se těším jsou seriály, které brzy končí (Lost in Space a WandaVision).
Až moc často myslím na smrt a v poslední době už skoro vůbec na Vojtu. Od smrti mi pomohla nečekaně Vojna a mír, ve které byla zrovna filosofická pasáž o tomto tématu. K Vojtovi mi nepomohlo nic. Ale tak je to možná lepší.
# 🔮What's next? (Výsledek)
Obrázek říká, že zde mám napsat, jak se mohu poučit pro příště, ale já doufám, že žádné takové příště už nikdy nebude. Je to dobrá zkušenost, když si uvědomím, že je to o situacích, které nemůžu vůbec předvídat, ale je to teda nechutná zkušenost.
Naučil jsem se přes celý koronavirus být panem svého času a zůstat organizovaný, i když vlastně nemusím, což se může hodit. Měl jsem také hodně často k přemýšlení, ale nevím, jestli to k něčemu bylo.,